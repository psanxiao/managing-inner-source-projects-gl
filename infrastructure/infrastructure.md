# Introdución

A infraestrutura é un dos puntos chave de InnerSource. Proporciona as ferramentas necesarias para o desenvolvemento e a comunicación entre equipos.

O equipo de desenvolvemento, os mandos intermedios e a dirección forman parte do mesmo proceso, que require dun cambio de mentalidade para pasar a formar parte dun proceso máis achegado ao empregado no software libre. E haberán de ser capaces de aceptar as novas regras do xogo. 

Xa que InnerSource fomenta a emprega dalgúns dos principios de desenvolvemento das comunidades de software libre, as comunidades InnerSource precisan dun cambio cultural no que a comunicación aberta e a transparencia no proceso de toma de decisións sexan vitais. 

Así pois, a infraestrutura seleccionada debe ser aberta e transparente, e facilitar aos/ás desenvolvedores/as o cumprimento dalgunhas pautas específicas como os procesos de revisión de código. Isto tamén debería axudar a evitar imprevistos. Cada contribuidor/a dunha nova infraestrutura deberá seguir as mesmas regras, mais haberá diferenzas no nivel de acceso permitido; por exemplo, entre as novas incorporacións e quen xa está a presentar *commits*.

Ademais, esta infraestrutura debe ser sinxela seguindo o enfoque KISS (polas súas siglas en inglés, *Keep It Short and Simple*, facer algo curto e doado) para diminuír a barreira de acceso de novos/as contribuidores/as. Canto máis fácil sexa o proceso, máis atractivo resultará para quen queira facer a súa primeira contribución a algunha das fontes de datos. 

Nas comunidades de software libre ocorre o mesmo; polo xeral é preciso contar cunha subscrición para algunhas das ferramentas, como poden ser as listaxes de correo ou as wikis. Unha vez obtida, xa se poden facer actualizacións das wikis ou enviar correos electrónicos. No caso do código fonte, o proceso foise burocratizando a medida que a revisión do código foi cobrando importancia. 

Con todo, webs como [GitHub](https://github.com/) e [GitLab](https://gitlab.com/) proporcionan acceso ao código fonte, ás incidencias, ás *pull requests* e á edición das wikis mediante unha única conta. As comunidades que empregan esta infraestrutura adoitan contar cun modelo de gobernación no que calquera cambio deberá ser revisado polo/a *trusted committer*.

En InnerSource existen algúns aspectos chave que cómpre ter en conta. Estes están vencellados principalmente aos atributos de accesibilidade e transparencia, mais tamén deben ser arquivables, localizables e sinxelos no uso e na minería de datos. 

- **Accesibilidade**: Todas as ferramentas empregadas no proceso de desenvolvemento de software deben ser accesibles para calquera persoa da organización. Isto permite xerar confianza entre os/as desenvolvedores/as e reduce as barreiras para calquera que queira contribuír nos proxectos InnerSource. Deste xeito, tódalas contribucións son benvidas e estas poden vir de calquera.  
- **Transparencia**: Co foco na autoría das distintas contribucións. Desde o mesmo proceso de envío do código, ata a corrección de erratas, todo debe quedar rexistrado, incluída a autoría de cada contribución ou cambio realizado. Isto axuda a identificar aos/ás principais contribuidores/as da comunidade, pois co tempo pasarán a conformar o equipo principal da devandita comunidade. Como non tódalas contribucións son ao código, a autoría debería axudar a comprender as doutros tipos; como a documentación, as mentorías ou a resolución de dúbidas nos foros a outros membros. Todas estas son actividades de interese nas comunidades InnerSource.

- **Arquivable:** As ferramentas deben xerar un rexistro no que se garde a información de accións previas. Isto será de grande axuda en relación a fragmentos concretos do código, para solucionar discusións técnicas nas canles de comunicación ou na toma de decisións durante os cumios de deseño. Tamén servirán como referencia.
- **Localizable:** A medida que máis proxectos se suman a InnerSource, a cantidade de repositorios de información crecerá de igual xeito. É importante dispor de capacidades de busca dentro da plataforma. Isto axudará a reutilizar e descubrir proxectos e contribuidores/as útiles para os nosos propósitos. Tamén será de axuda saber se existen outros proxectos que cubran as súas necesidades específicas. 
- **Fácil de minar**: O conxunto de ferramentas seleccionado debería ser sinxelo de minar. Podería tratarse dunha ferramenta externa que mine calquera fonte de datos dispoñible e constrúa áreas específicas do proceso de desenvolvemento de software ou podería proporcionala a propia estrutura. Isto será útil para que a comunidade entenda onde se atopan os puntos de conxestión no proceso, mais tamén axudará a detectar posibles problemas, bloqueos ou calquera outra situación non desexada. 
Tal e como se explicará máis adiante, no capítulo dedicado ás métricas, os datos desempeñan un papel fundamental na aplicación de InnerSource. Permiten comprender cara onde se dirixe todo o proceso; así como tomar decisións cando sexa necesario co obxectivo de seguir na dirección correcta. Para isto, serán tamén de importancia as ferramentas que permiten recuperar información a través dunha API (como GitHub API) ou grazas a un sistema de *log* (como a liña de comandos «git log»).

- **Dereitos de acceso:** Ao existir un proceso aberto e transparente para tomar decisións que fomentan a participación, merece a pena empregar unha infraestrutura que limite o acceso a determinados roles dentro da organización. Calquera está convidado/a a participar, pero só un subconxunto de contribuidores/as terá dereito a enviar os fragmentos de código fonte ou editar as wikis de documentación. A infraestrutura debe permitir esta división de roles. Deste xeito, calquera poderá ler a documentación, pero só algunhas persoas terán permiso para escribir. 

É probable que estes aspectos resulten familiares, posto que son chave á hora de poñer en marcha unha infraestrutura nos proxectos de software libre. Dous grandes libros falan desta circunstancia. [*Producing Open Source Software*](https://producingoss.com/) [Produción de software en código aberto] de Karl Fogel e [*The Art of Community*](https://www.jonobacon.com/books/artofcommunity/) [O arte da comunidade] de Jono Bacon. O primeiro céntrase nas necesidades básicas dunha infraestrutura de proxectos de software libre establecida desde cero. O segundo, pola súa parte, pon o foco en como dar sorporte específico aos fluxos de traballo coas ferramentas. Ambos proporcionan unha excelente perspectiva sobre os proxectos de software libre que é tamén parcialmente aplicable en proxectos InnerSource.

Tal e como declara Jono no seu libro: «_para elixir as ferramentas axeitadas, primeiro temos que saber que queremos conseguir. Temos que saber cal é o noso **fluxo de traballo**.»._ 

A seguinte sección céntrase nas necesidades da infraestrutura ao iniciar un proxecto InnerSource. Non existen grandes diferencias desde o punto de vista dos aspectos chave. Non obstante, temos que lidar coa infraestrutura existente, interna e, en moitos casos, de acceso restrinxido, e comprobar se a devandita infraestrutura é suficiente para os nosos propósitos e obxectivos da posta en marcha de InnerSource. 

Polo tanto, haberá dúas áreas principais a considerar; en primeiro lugar, se é posible reutilizar a infraestrutura existente e, en segundo lugar, que ferramentas están dispoñibles que se axusten aos nosos requisitos chave no caso de necesitar unha nova infraestrutura. 

## Infraestrutura básica

Posto que InnerSource consiste principalmente nun cambio cultural, necesitamos ferramentas de fácil acceso ou baixa barreira de entrada. Canto máis sinxelas sexan de empregar, maior será o número de desenvolvedores/as interesados/as en traballar noutras áreas da empresa e proxectos InnerSource. 

Aínda que existe un proceso de revisión de código e leva tempo aprender a facelo, tamén hai outras áreas nas que os/as desenvolvedores/as poden contribuír. Na documentación, na mera corrección de erratas da wiki colaborativa, e ata nas reunións de deseño; ou, incluso, en actividades de revisión, en proxectos do interese do/a colaborador/a ou mediante a petición de novas funcionalidades. Posto que hai diferentes xeitos de colaborar na empresa, o obxectivo de InnerSource é fomentar este tipo de accións o máximo posible, para facer saber saber ao equipo de desenvolvemento que as súas accións son valoradas.   

Así pois, a infraestrutura estará dividida en tres áreas principais: 

- En primeiro lugar, na infraestrutura do proceso de desenvolvemento que contén as ferramentas básicas para os/as desenvolvedores/as: Seleccionar as ferramentas axeitadas servirá para contar cun proceso claro que aporte confianza á comunidade. Calquera desenvolvedor/a debe seguir ese proceso co fin de evitar problemas imprevistos. Por exemplo, calquera desenvolvedor/a, incluso os/as *trusted committers*, deben afrontar un proceso de revisión cando envían un fragmento de código. Certo é que os *trusted committers* xa contan cunha reputación na comunidade que lles será de utilidade pero, aínda así, terán que pasar tamén por este proceso de revisión. Un fluxo de traballo ben definido aporta confianza a tódalas áreas empresariais. Por iso mesmo, a certeza na definición de requisitos, no proceso de desenvolvemento do software, no uso de sistemas de versionado ou de tíckets, no proceso de revisión do código e na integración continua resultará de grande axuda. 
- En segundo lugar, un uso rigoroso da infraestrutura das canles de comunicación: Estas ferramentas deben ser o máis transparentes que sexa posible e tódalas reunións técnicas deben ir seguidas dun resumo que inclúa os resultados e decisións na listaxe de correo. Isto axuda na apertura de discusións técnicas, pero tamén á hora de referenciar as decisións que foron tomadas con anterioridade. Como este libro toma como exemplo grandes empresas, tamén é necesario o uso de canles de comunicación asíncronas como o IRC, moi habitual nas comunidades de software libre. Algunhas opcións máis avanzadas poderían ser [Slack](https://slack.com/intl/es-es/), ou mesmo [Mattermost](https://mattermost.com/), no caso de que a empresa prefira empregar software libre interno SaaS (polas súas siglas en inglés, software como servizo).  
- En terceiro lugar, a infraestrutura da monitoración é chave á hora de aplicar InnerSource e, en xeral, de achegar unha nova metodoloxía ás empresas. Esta é unha das principais diferenzas entre as comunidades de software libre; abertas por defecto e ligadas aos aspectos chave mencionados. Con todo, a infraestrutura empregada para medir os avances nos procesos non é un dos obxectivos primordiais das comunidades de software libre que, en xeral, empregan unha metodoloxía de desenvolvemento exitosa, cada comunidade coas súas propias particularidades pero aberta por defecto. InnerSource necesita este tipo de infraestrutura, posto que tanto o equipo de desenvolvemento como os/as superiores/as de área precisan da retroalimentación para mellorar o seu rendemento. Calquera cambio no proceso de desenvolvemento de software nas grandes organizacións ou na cultura da empresa coa construción dunha comunidade deben levarse a cabo a través dun conxunto de accións e, á súa vez, será necesaria a confirmación de que esas accións están a funcionar. Para isto, a organización e máis as distintas áreas de negocio precisan dunha infraestrutura de monitoración. 

## Infraestrutura do proceso de desenvolvemento

Existen tres aspectos fundamentais a ter en conta na fase de desenvolvemento: o versionado, a revisión do código e os sistemas de integración continua. Estes deben seguir un proceso similar ao que se representa na seguinte imaxe. Se este proceso resulta familiar é porque se basea no [proceso de desenvolvemento de software libre](https://docs.openstack.org/infra/manual/developers.html), tal e como se indica na súa wiki. O seu fluxo de traballo contén as pezas básicas necesarias tamén para InnerSource. Outras comunidades empregan un enfoque similar, mais, lamentablemente, non se dispón doutra figura coa que ilustralo. En calquera caso, esta figura é nova, pois a prefería independente da infraestrutura. OpenStack usa Git, Gerrit e distintas ferramentas para este proceso, aínda que tamén outras serían posibles. Por exemplo, Linux Kernel emprega listaxes de correo para o proceso de revisión do código e a comunidade Mozilla emprega outras ferramentas. Considere a seguinte figura como unha forma xenérica de introducir información sobre distintos aspectos da revisión do código e a integración continua no proceso de desenvolvemento de software.

En resumo, o proceso que segue a figura é o seguinte: O/A desenvolvedor/a debe clonar o repositorio (1), facer cambios nel (2), executar algunhas probas locais (3), presentar as *pull requests* para eses cambios (4), despois realizaranse algunhas probas (5) cun resultado específico (6). Se ese resultado é negativo necesitamos pasar por unha nova versión do código e volver ao medio local (7: Proceso de revisión → Copia actualizada *upstream*). Se a CI funciona e o proceso de revisión ten unha resposta positiva, pasa de novo por CI antes de que se integre no código mestre (8). Se o proceso de revisión proporciona unha avaliación negativa, o fragmento de código volve de novo ao/á provedor/a (7: Proceso de revisión → Copia actualizada *upstream*).

![Proceso habitual de desenvolvemento de software](development_workflow_gl.jpg)

- **Sistema de versionado**: Emprégano os/as desenvolvedores/as para almacenar as distintas interaccións dun determinado software. Nos casos en que están distribuídos en distintas localizacións xeográficas, o sistema de versionado permite que calquera, en calquera momento, poida enviar un fragmento de código para a súa revisión. Os sistemas que facilitan o desenvolvemento *offline* son moi recomendables xa que os/as desenvolvedores/as poderán traballar de xeito local e enviar posteriormente o código.
- **Sistema de revisión do código**: Unha vez que un fragmento de código estea listo para ser enviado, debe revisalo previamente outro/a desenvolvedor/a. Isto obriga a contar cun proceso específico para o envío de ese fragmento de código. A modo de exemplo, hai varias formas nas que as comunidades de software libre revisan o código enviado; mediante o uso de ferramentas específicas, enviando o fragmento de código a unha listaxe de correo ou a través do sistema de versionado. Como un dos principais obxectivos InnerSource é manter o proceso o máis sinxelo posible, a principal recomendación é evitar canles con moito ruido (como as listaxes de correo) ou ferramentas demasiado difíciles de empregar. Tamén se recomenda utilizar ferramentas que inviten a outros/as a comezar a desenvolver un novo código fonte sen necesidade de envialo para revisar. As primeiras discusións no proceso de revisión do código axudan a producir un código mellor e a contar con mentores/as implicados/as no proceso.
- **Sistema de Integración Continua (CI)**: Esta é unha das ferramentas fundamentais no proceso de desenvolvemento. Xa son varios os ollos postos no código fonte no proceso de revisión; e coa adición dunha plataforma de integración continua, debería cubrirse calquera tipo de proba: regresión, probas unitarias, probas de usuarios/as finais etc. Idealmente, esta plataforma debería integrarse co proceso de revisión do código. Deste xeito, os/as desenvolvedores/as poden agardar pola resposta do sistema CI antes de continuar co proceso de revisión e ter a certeza de que funciona antes de calquera esforzo pola súa parte.
- **Sistema de tíckets**: Os tíckets son útiles para atraer comunidade a un proxecto InnerSource. Ademais, teñen dous propósitos específicos: a transparencia no proceso de desenvolvemento, a apertura de incidencias e poder contar cunha folla de ruta das que están por pechar. Por outra banda, proporciona unha plataforma para que usuarios/as e novos/as contribuidores/as indiquen as súas necesidades. Os tíckets permiten achegar á comunidade os proxectos InnerSource, xa que na plataforma non só se abrirán informes de erros, tamén se solicitarán novas funcionalidades. Ao mesmo tempo, favorecen a socialización, xa que a comunidade pode votar e determinar que informes consideran máis importantes. Unha información fundamental para os/as desenvolvedores/as, que poden coñecer as necesidades da comunidade e das distintas áreas de negocio. Para rematar, todo pode discutirse nos cumios de deseño nos que se definen outras follas de ruta baseadas nos requisitos dos/as usuarios/as, desenvolvedores/as e das organizacións.
- **Sistema de documentación**: A documentación agora está dispoñible para calquera membro da organización. E na súa elaboración xurdirán novos obxectivos que non se centran só nos desenvolvedores/as, senón tamén nos/as usuarios/as. De feito, esta documentación debería centrarse en varios roles, para cubrir as necesidades de todos/as. Ademais, a documentación debe ser transparente e, como tal, aberta a calquera posible cambio por parte dos membros. Isto axudará a adecuala ás necesidades dos/as usuarios/as, pero tamén ás dos demais membros da organización A ferramenta que se empregue debería facer uso de toda esta información; desde as API habituais dos/as desenvolvedores/as ata o interese por comprender o que ese fragmento de código ofrece á organización dos/as usuarios/as de alto nivel. Cómpre indicar que a documentación tamén abrangue información tan xeral como a propia misión ou o tipo de cousas que ese fragmento de código pode facer ou non.
- **Plataforma de deseño colaborativo**: Nas grandes organizacións, InnerSource é sinónimo de equipos distribuídos por distintas localizacións xeográficas. As reunións cara a cara son pouco frecuentes, mais deberíase contar con infraestruturas para superar esa barreira. Neste tipo de medios colaborativos, deberíanse almacenar as especificacións de requisitos, decisións técnicas, listaxes de tarefas pendentes e outros datos. Isto proporcionará transparencia ao proceso, pero tamén documentación e comunicación informal. Estas ferramentas deberían empregarse mesmo cando os/as desenvolvedores/as traballan en reunións cara a cara, pois deixarán rastros de actividade, lexibles por outros membros da organización.

![Proceso estendido do desenvolvemento de software habitual](development_workflow_all_gl.jpg)

## Infraestrutura de canles de comunicación

InnerSource implica un cambio cultural baseado na transparencia e na meritocracia. As canles de comunicación deben estar abertas dentro da organización e calquera pode publicar nelas.

Toda decisión tomada fóra das canles públicas debe ser posteriormente rexistrada nestas, xa que tódalas decisións deben poderse rastrexar e referenciar.

- **Listaxes de correo / Foros**: A comunicación asíncrona entre os equipos de desenvolvemento é moi eficaz. A distribución xeográfica obriga aos membros da organización a evitar as canles de comunicación directa cando sexa posible se os/as colaboradores/as viven en diferentes fusos horarios.

- **Mensaxería instantánea**: É outra canle de comunicación asíncrona, como as canles IRC empregadas habitualmente no software libre ou como Mattermost. Permite liderar discusións técnicas, almacenar a información e xuntar a tódolos/as desenvolvedores/as nunha sala virtual na que poden debater, pero tamén na que os/as usuarios/as poden entrar a buscar consello.
- **Preguntas / Respostas**: Este tipo de plataformas axuda a compartir preguntas co resto da comunidade. Usuarios/as e desenvolvedores/as poden votar polas máis interesantes, o que axudará a chamar a atención sobre cuestións de interese para a comunidade InnerSource.
- **Videoconferencia**: Unha reunión cara a cara é sempre vantaxosa e aínda máis cando se fala de cuestións técnicas. Este tipo de comunicación sincrónica é de grande utilidade para as discusións, mais obrigan aos membros do equipo a xuntarse ao mesmo tempo e na mesma sala virtual. Como pode ser que se atopen en varias zonas horarias diferentes, estas reunións serán máis difíciles de organizar que as conversas na mensaxería instantánea ou nas listaxes de correo.

## Infraestrutura de monitoración

Esta infraestrutura é necesaria para comprender a situación actual do proceso de desenvolvemento do software e debería servir de axuda na toma de decisións. Un dos aspectos chave ao escoller ferramentas específicas é que faciliten a recuperación de datos. Isto significa que agora que calquera ferramenta é unha fonte de datos, dita fonte de datos debería proporcionar unha forma de extraelos. Esa información de datos sen procesar deberá analizarse e tratarse despois para que sexa útil.

Se amplía esta información no capítulo de métricas pero, en resumo, calquera organización que aplique InnerSource, ou calquera outra nova metodoloxía, debe ter unha forma de verificar como se está a desempeñar ese novo proceso en comparación co anterior.

Esta infraestrutura de monitoración tamén debería ter como resultado varios xeitos de acceder a dita información. Isto dependerá do rol que acceda á devandita información. Pois na organización todo o mundo pode ter acceso á información extraída das ferramentas de desenvolvemento e das canles de comunicación mais, se cadra, non todos/as terán interese en acceder aos datos sen procesar ou aos informes de alto nivel e trianuais enfocados aos altos cargos.

Para isto, a plataforma de monitoración debe proporcionar acceso aos datos sen procesar recuperados de tódalas fontes de datos, aos datos enriquecidos despois de eliminar as inconsistencias e aos resultados finais como taboleiros, KPI ou informes trianuais. De feito, ter datos procesables axudará aos membros da comunidade a aliñar eses resultados coas súas necesidades específicas.

A seguinte é unha arquitectura potencial que podería axudar no acceso a varias capas de datos, desde información sen procesar ata visualizacións detalladas.

![Infraestrutura de monitoración](monitoring_infrastructure_gl.jpg)

- **Plataforma de recuperación:** Emprega como entrada calquera das fontes de datos xa mencionadas: Os sistemas de versionado, as listaxes de correo, os tíckets, os documentos colaborativos, entre outros que deben ter algún xeito de recuperar a información que conteñen. Algunhas ferramentas poden xerar eventos que xa non se almacenan. Esta plataforma debería encargarse deses casos. Como exemplo dos *logs* temporais, se non existe unha política para manter os *logs* de Apache ou os traballos executados por unha instancia de Jenkins, non hai xeito de recuperar conxuntos de datos antigos.
- **Plataforma de enriquecemento:** Esta parte da análise de datos enfócase en limpar e preparar a información para a súa visualización.
- **Plataforma de visualización:** Pode axudar a xerar resultados precisos para rastrexar o status do proceso da metodoloxía. Mediante a visualización, esta plataforma produce gráficos procesables, pero tamén KPI ou documentos estáticos para compartir fóra da empresa.

# Compare canto ten de InnerSource a súa infraestructura

Limitarse a detallar a infraestrutura necesaria dentro dunha organización para aplicar InnerSource de xeito efectivo sería demasiado simplista. Esta sección ten como obxectivo enumerar as preguntas que lle debe facer ao equipo correspondente para verificar se a infraestrutura interna e ben coñecida pódese empregar no proceso InnerSource.

O propósito principal será o de comparar a infraestrutura interna empregada nunha organización e verificar se conta co conxunto de ferramentas máis axeitado para a posta en marcha de InnerSource. En concreto, no proceso de desenvolvemento de software será necesario o uso de ferramentas específicas como o sistema de versionado, o proceso de revisión do código, o sistema de tíckets, a integración continua, o almacenamento de documentación e unha plataforma colaborativa na que compartir decisións técnicas.

Logo, para cada unha de delas, teremos que verificar se están a seguir os distintos aspectos chave  como a accesibilidade.

**Infraestrutura do proceso de desenvolvemento**

|                     | Accesibilidade | Transparencia | Arquivable | Localizable | Fácil de minar | Dereitos de acceso |
 |---------------------|----------|--------------|------------|------------|------------|---------------|
 | Versionado          |          |              |            |            |            |               |
 | Sistema de tíckets    |          |              |            |            |            |               |
 | Revisión de código         |          |              |            |            |            |               |
 | CI                  |          |              |            |            |            |               |
 | Wiki / Documentación  |          |              |            |            |            |               |
 | Listaxe de tarefas pendentes           |          |              |            |            |            |               |
 | Notas colaborativas |          |              |            |            |            |               ||

**Infraestrutura de canles de comunicación**

|                     | Accesibilidade | Transparencia | Arquivable | Localizable | Fácil de minar | Dereitos de acceso |
 |---------------------|----------|--------------|------------|------------|------------|---------------|
 | Listaxes de correo / foros|          |              |            |            |            |               |
 | Canles instantáneas    |          |              |            |            |            |               |
 | Preguntas / respostas   |          |              |            |            |            |               ||

**Infraestrutura de monitorización**

 |                         | Accesibilidade | Transparencia | Arquivable | Localizable | Fácil de minar | Dereitos de acceso |
 |-------------------------|----------|--------------|------------|------------|------------|---------------|
 | Plataforma de recuperación      |          |              |            |            |            |               |
 | Plataforma de enriquecemento     |          |              |            |            |            |               |
 | Plataforma de visualización  |          |              |            |            |            |               ||

# Algúns exemplos de infraestrutura

A compañía GitHub.
GitLab.
Repositorios internos.
Attlasian stack.
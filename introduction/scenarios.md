# Escenarios

Onde se emprega a Metodoloxía InnerSource? Que tipo de compañías xa a están a empregar?

No ano 2000, Tim O’Reilly definiu InnerSource como «o uso de técnicas de desenvolvemento de código aberto dentro dunha corporación». Evidentemente, esta definición aplica ás compañías que desenvolven software para o seu uso propio ou para que sexa empregado por terceiros.

Algunhas técnicas comúns para o desenvolvemento de código aberto son:

- Desenvolvemento transparente: Calquera é capaz de revisar e contribuír.
- As bifurcacións son benvidas: Xeralmente, a innovación impúlsase por novas ideas de proxectos preexistentes.
- Equipos diversos: Xente de tódalas partes do mundo pode contribuír, independentemente do seu xénero, educación ou raza.
- Comunicación transparente: Todo está escrito e almacenado, desde documentos ata conversacións, para permitir a revisión do historial.

InnerSource, ao igual que o código aberto, é idónea para a colaboración entre organizacións, posto que elimina as barreiras entre os equipos, áreas empresariais e nacións.

Máis aló do perfil evidente, imos ver algúns escenarios e situacións nos que a emprega de InnerSource pode ser de utilidade.



## A onda transformadora dixital

Durante os últimos anos, moitas compañías comezaron a enfrontarse á chamada «transformación dixital», para tornarse en compañías omnicanle[^1]. Na actualidade, convertéronse en grandes usuarios das TI e os pasos chave desta transformación estiveron xeralmente definidos por:

- Romper os silos entre as organizacións (cambio cultural).
- A adopción de novas TI (a nube, *big* *data*, móbiles etc.).

A adopción destas tecnoloxías adoita significar que as compañías necesitan crear equipos DevOps competentes. Sí, «DevOps»[^2], o segundo termo máis relevante nestes últimos anos despois de «transformación dixital».

Os equipos DevOps comparten algunhas características cos equipos de desenvolvemento colaborativo no mundo do código aberto. Tal e como xa fora descrito por John Willis e Damon Edwards en 2010, CALMS —que (polas súas siglas en inglés) significa Cultura (de colaboración), Automatización, Axilidade, Medición e Uso compartido— correspóndese co «marco DevOps» e, obviamente, contén terminoloxía familiar para calquera desenvolvedor de código aberto.

Estes equipos adoitan desenvolver solucións personalizadas mediante software e receitas de implementación para as súas compañías. Para as pequenas e medianas empresas (PEME), isto podería ser útil e sinxelo de xestionar. Pero que é o que acontece cando a compañía ten varios equipos DevOps ao redor do mundo? Como poden garantir a máxima reutilización do código/coñecemento en toda a organización?

Xa vimos empresas que afrontaron o mesmo problema con diferentes solucións, por mor da falta de organización transparente e metodoloxías colaborativas na propia empresa.



## O mundo dos silos

Nalgúns casos, son os altos cargos corporativos ou unha unidade central os que deciden a tecnoloxía do resto das áreas de negocio. Cando estas adoptan a tecnoloxía, normalmente, precisan personalizala ata obter algo lixeiramente diferente do produto orixinal. Mentres que a unidade central evoluciona o seu produto no seu «silo pechado», probablemente as outras áreas estarán a facer o mesmo nos seus silos. E cal vai ser o resultado? A adopción de calquera actualización do produto principal será un pesadelo.

Noutros casos, as unidades de negocio compórtanse como compañías independentes. Cada unha emprega a súa propia arquitectura TI, o que remata cunha xestión dos recursos ineficiente causada pola multiplicación de tecnoloxías, desenvolvementos etc.

O desenvolvemento colaborativo en ecosistemas de código aberto foi empregado en diferentes ocasións como exemplo de que estas metodoloxías poden romper os* silos entre compañías, que incluso poderían ser competidores de mercado. Estas compañías foron capaces de compartir o coñecemento e recursos cunha meta común. Se os competidores poden colaborar para construír á tecnoloxía na que se basean os seus negocios, por que as distintas unidades corporativas de negocio non poderían facer o mesmo se a súa misión é o éxito corporativo?

## A burbulla das *start-ups*

Moita xente pode debater sobre se estamos a vivir nunha «burbulla *start-up*» ou non; mais atopámonos claramente rodeados de noticias sobre pequenos grupos de persoas que pasaron dun garaxe a fundar compañías multinacionais en poucos anos, mediante rondas de inversión.

A nosa experiencia dinos que a apertura de oficinas no estranxeiro sempre é un reto, e a xestión de equipos de desenvolvemento que crecen tan rápido pode ser un problema serio. A falta de canles de comunicación efectivos e transparentes, así como de procedementos documentados, pode dificultar a incorporación de novos traballadores e diminuír o seu compromiso coa empresa.

Por outra banda, as empresas de recente creación naceron aproveitando as solucións informáticas existentes para proporcionar servicios omnicanle. Están acostumadas a traballar baixo a «cultura DevOps» e pode que lles resulte máis doado adoptar unha metodoloxía común a toda a organización, que permita a transparencia e a colaboración.

## Falta de implicación no traballo

Se as situacións anteriores lle resultan familiares, probablemente non está moi implicado no traballo. Non se preocupe, non é o único. De acordo co World Economic Forum[^3], o 70 % dos traballadores afirma non sentirse comprometido co seu labor profesional.

O mesmo artigo di que: «Unha investigación da Universidade de California descubriu que os traballadores motivados eran un 31 % máis produtivos, tiñan un 37 % máis de ventas e eran tres veces máis creativos que os traballadores desmotivados. Tamén eran un 87 % menos propensos a renunciar, segundo un estudo do Consello de Liderazgo Corporativo levado a cabo con máis de 50 000 persoas.».

Towers Watson[^4] descubriu que as empresas con traballadores comprometidos producían un 19,2 % máis de ingresos operativos nun ano, pero as empresas con peor compromiso reducían os seus ingresos operativos nun 32,7 %.

Foi Daniel Pink, no seu libro titulado *Drive*[^5], quen sostivo que a motivación humana é en gran medida intrínseca. Os aspectos desta motivación pódense dividir en:

- Autonomía, típica dos desenvolvedores de OSS con capacidade para a autoxestión.
- Mestría, ou desexo de perfeccionar as habilidades dos desenvolvedores para mellorar o proxecto no que están a participar.
- Propósito, definido como misión en moitos proxectos OSS.

Estes aspectos son chave para a motivación dos desenvolvedores de software, xa que as súas tarefas implican habilidades cognitivas, toma de decisións, creatividade ou pensamento de orde superior.

[^1]: https://en.wikipedia.org/wiki/Omnichannel

[^2]: https://en.wikipedia.org/wiki/DevOps

[^3]: https://www.weforum.org/agenda/2016/11/70-of-employees-say-they-are-disengaged-at-work-heres-how-to-motivate-them/

[^4]: http://www.towerswatson.com/DownloadMedia.aspx?media=%7B1EBA6F1E-B1E7-4F0A-A9F7-D828C4D8B2AE%7D

[^5]: https://en.wikipedia.org/wiki/Drive:_The_Surprising_Truth_About_What_Motivates_Us

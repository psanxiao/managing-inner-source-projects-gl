Introdución
============

Dar coas métricas de software axeitadas non é tarefa doada. Cando tes acceso a datos, e no desenvolvemento de software recolleranse unha gran cantidade deles, contas con moitas métricas posibles. De feito, ás veces, demasiadas.  Ata supor certa saturación!

Este informe tenta formalizar unha estratexia e un método para identificar, adquirir e comprender métricas, na procura da súa aplicación ao ámbito de InnerSource. Parte da información incluída neste documento baséase en literatura precedente sobre InnerSource. Aínda que ningún deses escritos semella centrarse especificamente nas métricas necesarias para comprender se un proceso funciona como se espera ou se, por contra, precisará cambios substanciais.

Posto que InnerSource é un procedemento a medio ou longo prazo, como cada nova metodoloxía que se aplica nunha empresa, toda retroalimentación sobre proceso e rendemento será primordial para garantir a súa calidade. Este informe conta ser a unión entre desenvolvedores, xestores e directivos; co obxectivo de axudalos a construír un marco axeitado de software de minería de datos baseado en indicadores chave que sirvan para impulsar a mellora do proceso. E, particularmente en canto a InnerSource, espérase que este documento axude na selección de métricas e estudos iniciais para liderar o devandito proceso.

Cómpre ter presente que toda a estrutura organizativa debe estar aliñada coas métricas empregadas para a análise. A retroalimentación cualitativa dos distintos niveis da organización tamén é parte fundamental deste proceso, que inclúe desde os desenvolvedores ata o persoal directivo e os mandos intermedios. Todos deben comprender que estas accións de seguimento perseguen un obxectivo específico e non tentan rastrexar as súas actividades individuais.

Xunto coas métricas, recoméndanse tamén os sistemas de recompensa; pero sempre co enfoque posto en fomentar algunhas accións específicas, como alentar aos desenvolvedores a presentar a súa primeira *pull request*[^1]. Coas métricas ocorre que a xente pode enganalas; polo que, para fomentar certos comportamentos, deberían usarse por períodos curtos de tempo, de xeito que permitan aos desenvolvedores afacerse aos novos procesos. O uso máis recomendable das métricas consiste en facer un seguimento do rendemento de todo o equipo e prever obstáculos en puntos de conxestión e accións que poidan atrasar a súa actividade.

Este informe segue o enfoque GQM (polas súas siglas en inglés, Obxectivo-Pregunta-Métrica)[^2]. Consiste en indicar o(s) obxectivo(s) dunha decisión en particular, logo formular un conxunto de preguntas que se axusten a ese obxectivo e, finalmente, tornar cunha lista de métricas que respondan a cada unha das preguntas propostas.

Dado que InnerSource adopta un significado diferente segundo a organización na que se implemente, tamén pode ter propósitos diferentes. Non obstante, algúns dos obxectivos que xeralmente requiren tódalas organizacións, poderíanse dividir nos seguintes grupos principais[^3]:

- Mellorar a **calidade do código** mediante a integración continua (en inglés, e en adiante, CI). Os proxectos de código aberto úsanse para procesos de CI e revisión por pares. E manter a maior cantidade de ollos en calquera fragmento específico de código supón unha gran vantaxe de cara a detectar cedo problemas potenciais. Está comprobado que incluír a revisión do código no proceso é beneficioso ata o punto de aforrar a metade do gasto potencial ao manter o software[^4]. Por outra banda, a CI permite automatizar comprobacións que no pasado eran realizadas por humanos, como probas unitarias, probas de regresión, de comprobación de estilo, entre outras.
- Reducir o **prazo de comercialización**. A medida que se rompen os silos dentro da organización, haberá desenvolvedores e áreas empresariais en toda a organización dispostos a traballar na mesma temática. E isto axuda a aumentar a velocidade do proceso de desenvolvemento.
- Permitir a **innovación** entre os desenvolvedores. Agora os desenvolvedores poden colaborar uns cos outros, de xeito que creen as súas propias redes sociais con outras áreas empresariais. Esta colaboración da pé a novos puntos de vista para un mesmo problema e poder innovar sobre o mesmo. Os desenvolvedores agora poden crear novos repositorios de forma sinxela a partir dalgunhas regras, tendo eses proxectos como incubadoras e obtendo o apoio doutros desenvolvedores que poidan participar do proxecto nalgún momento. A factocracia tamén podería formar parte do proceso.
- Reducir os **custos** de desenvolvemento e mantemento. O mantemento redúcese cando se limitan as áreas empresariais que traballan na mesma temática, de xeito que o custo sexa agora repartido entre todas elas. Isto aplícase tamén ao punto de vista do desenvolvemento e mantemento. Calquera das áreas empresariais interesadas en participar nun proxecto, por estar os seus obxectivos aliñados co antedito proxecto, poden contribuír con recursos.
- E, finalmente, e non menos importante, permitir aos desenvolvedores traballar sobre temáticas que consideren relevantes para a organización, ou sexan do seu propio interese, faraos sentir máis cómodos. InnerSource favorece o mantemento dos bos desenvolvedores nas organizacións, pero tamén axuda no proceso de contratación; xa que a organización parecerá máis innovadora se escoita as necesidades dos desenvolvedores. Isto promove unha maior **implicación** xeral dentro da organización.
Áreas de análise
=================

En proxectos de desenvolvemento de software, hai varias áreas susceptibles de análise. Mentres que as análises tradicionais céntranse nas métricas do código; actividade, comunidade e proceso constitúen tamén compoñentes chave que deben ser tidos en conta. Este manual pon en contexto aquelas áreas non tan ben estudadas, pero vitais para InnerSource, como son comunidade e proceso.

InnerSource consiste basicamente en interaccións directas entre desenvolvedores, eliminando tódolos aspectos xerárquicos intermedios. Trátase de crear comunidades e construír redes sociais que permitan fluír o coñecemento. InnerSource consiste en deixar que os desenvolvedores traballen con outros desenvolvedores (D2D), saltándose as xerarquías tradicionais. Isto contribúe a aumentar a actividade de desenvolvemento, a romper os silos de información e permite a innovación dentro da organización.

- **Actividade**: Este factor pon o foco no básico. Calquera desenvolvedor deixa vestixios de actividade en cada interacción coa infraestrutura da organización. Poden ser desde *commits* e correos electrónicos, a actividades de tíckets ou revisións de código. Todo é potencialmente cuantificable e moitas de estas accións dos desenvolvedores dan mostra dun organigrama con información de tendencias. Medir a actividade implica cuantificar os sinais que deixan ata as accións máis básicas dos desenvolvedores. Cando esta información se engade e calcula por unha tempada, pódense obter tendencias a partir dos datos. As medicións de actividade habituais poden basearse no número de *commits* ata unha data concreta, pero tamén segundo o aumento ou diminución de esa cantidade comparada con outros períodos de tempo. Isto poderíase aplicar a calquera *evento* potencial que discorra na comunidade de desenvolvedores: correos electrónicos, revisións, apertura e peche de tíckets, comentar a revisión dun código por correo, e outros máis elaborados como as accións do mentor, a actividade dos novos usuarios e a información de referencias cruzadas como os tíckets referidos ás *pull requests* ou ás súas *commits* etc. 

- **Comunidade**: as persoas son parte fundamental de InnerSource. Se un dos obxectivos consiste en desxerarquizar a estrutura dunha organización, cómpre medir como se relaciona o persoal cos outros desenvolvedores. Aínda que isto mídese, de novo, a través do rastro que deixan os desenvolvedores, as análises propostas céntranse máis en como constrúen as persoas as súas propias redes sociais. Posto que cada desenvolvedor terá os seus intereses propios, é preciso entender como atraelos ou retelos nun proxecto. Cales son as políticas con mellores resultados e máis atractivas para os desenvolvedores; e quen é líder no proceso de desenvolvemento de software. Neste caso, as medicións habituais gardan relación coa análise do funil de contribuidores que chegan a un proxecto interno, a eficacia de políticas específicas para atraer desenvolvedores (por exemplo, hackatóns) e outras máis especializadas como a territorialidade (en tanto que un desenvolvedor sexa máis ou menos territorial) ou a intermediación á hora de construír redes xogando con algúns indicadores.

- **Proceso**: Temos unha comunidade de desenvolvedores traballando xuntos e, polo tanto, xerando un rastro de actividade. Pero InnerSource vai máis alá da difusión do coñecemento por toda a organización. Tamén cómpre reducir os prazos de comercialización, aumentar a velocidade de desenvolvemento e crear produtos mellores. Por ese motivo, o proceso impón unha área de análise necesaria, que podería definirse como a burocracia que seguen os desenvolvedores para chegar a escribir un fragmento de código. Nunha estrutura máis xerárquica poden darse reunións diarias nas que tomar decisións e establecer requisitos. Se queremos mellorar ese proceso, en primeiro lugar, deben medirse os seus parámetros chave. Neste aspecto, as comunidades* InnerSource* parécense bastante ás comunidades de código aberto nas que o estilo de código, a documentación, o proceso de revisión do código, a CI, e as reunións de deseño forman parte do proceso. A diferencia máis destacable é a interacción entre os distintos desenvolvedores entre si, aínda cando pertencen a distintas áreas empresariais ou existe distancia xeográfica. A devandita interacción é a que deberá perfeccionarse para poder mellorar en calidade e aumentar a velocidade do proceso de desenvolvemento. De feito, o obxectivo ideal  desta mellora é conseguir que todo o proceso poida completarse en cero segundos. Que tan pronto como os desenvolvedores ideasen un novo fragmento do código, este fose funcional e puidese implantarse de xeito automático. Como chega a acadarse esta situación? Non se sabe, mais poderíase calcular e comprobariamos o lonxe que estamos do ceo.

- **Código**: Este aspecto da análise probablemente é ben coñecido. As métricas habituais determinan a complexidade do código, a modularidade, a cobertura das probas e a cobertura da documentación, entre outras. Con eses cálculos, o que podemos controlar é cara onde dirixen as devanditas métricas o noso método InnerSource. O aumento da complexidade do código ou a diminución da cobertura das probas pode indicar comportamentos inesperados que deberían corrixirse e controlarse.
Obxectivos no uso das métricas
===================

Este apartado pretende proporcionar unha estratexia de métricas InnerSource que axude a entender o camiño a seguir desde o inicio do proceso ata chegar a contar cunha organización InnerSource completa.

É importante destacar que as métricas que poden ser de utilidade para algunhas organizacións non teñen porqué ser tan útiles en tódolos contextos. De igual xeito, os proxectos de código aberto poden non ser semellantes entre si, en termos de gobernación, licenzas, infraestrutura ou fases do proceso, aínda que na xeración do software de código aberto traballen en comunidade. Este manual xurde cun obxectivo similar, o de pormenorizar como sería o proxecto InnerSource ideal, tendo en conta que non hai dúas organizacións que utilicen o mesmo enfoque InnerSource.

Por mor disto, é posible que as métricas útiles en certas situacións, como as das organizacións tecnolóxicas, non sempre sexan aplicables noutros escenarios como, por exemplo, nos bancos. Isto débese a factores externos, pois incluso as regulacións legais poden variar dun país a outro.

Por último, no caso de InnerSource, o uso das métricas  cumpre principalmente tres propósitos: comprobar o traballo en curso, liderar a mellora[^5] no proceso e aspectos motivacionais.

- **Comprobar** o traballo en curso: permite identificar os puntos en desenvolvemento en tempo real. Se se coñece o estado do proxecto pódese saber tamén a velocidade coa que avanza un novo proceso en marcha. Isto non só favorece o paso de A a B, senón que permite probar varios enfoques para un mesmo problema e realizar varias probas.

- **Liderar** a mellora do proceso: InnerSource supón un cambio de funcionamento no sucesivo. Precísanse indicadores que determinen se a mellora do proceso funciona correctamente, tanto traballando dun xeito moi xerarquizado como moi pouco. E, en caso de non dar resultado, emprégase outro enfoque ou se impón outra política.

- Aspectos **motivacionais**: InnerSource supón tamén un cambio cultural, algo que non se adoita ter en conta noutras metodoloxías. De feito, este cambio cultural é a chave de InnerSource. Pois estas son as accións que axudan a migrar dunha forma de traballo tradicional a outra máis transparente e orientada á comunidade. A guía deste proceso poden ser as métricas. En primeiro lugar, para situar aos desenvolvedores e mostrarlles como está a funcionar o proceso mais, tamén, para pasalo ben no traballo e nas competicións, retos, hackatóns e outras actividades analizables que promovan organizacións máis orientadas á comunidade.